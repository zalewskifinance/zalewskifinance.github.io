---
layout: post
title:  "JPK_VAT"
date:   2018-01-02 01:30:01
categories: [ blog, jpk-vat ]

---
Czy wiesz, że od 1 stycznia 2018 r. wszyscy podatnicy VAT wysyłają Jednolity Plik Kontrolny JPK_VAT?

Oznacza to, że jeśli jesteś VATowcem to oprócz przekazywania deklaracji VAT istnieje obowiązek wysyłania plików JPK_VAT.

# Czym jest JPK_VAT?

JPK_VAT to zestaw informacji o zakupach i sprzedaży, który wynika z ewidencji VAT za dany okres. Przesyła się go wyłącznie w wersji elektronicznej, w określonym układzie i formacie, do 25. dnia miesiąca za miesiąc poprzedni, nawet jeśli podatnik rozlicza się kwartalnie.

„JPK_VAT to nic innego, tylko dokładne dane, odzwierciedlające ewidencję zakupu i sprzedaży, którą do tej pory podatnicy mają prowadzić w formie papierowej bądź elektronicznej, aby złożyć prawidłową deklarację VAT. To przełożenie ewidencji na pewien schemat, który funkcjonuje wśród wszystkich podatników w jednolity sposób" – zaznaczył wicedyrektor Departamentu Poboru Podatków w MF Zbigniew Wiliński.

# Siła argumentów Ministerstwa

„Chcemy stale polepszać sytuację przedsiębiorców i wzmacniać uczciwą konkurencję. Temu służy także rozszerzenie stosowania JPK na mikrofirmy. Pomoże im to w eliminowaniu nieuczciwych kontrahentów, porządkowaniu ewidencji i ograniczy liczbę kontroli ze strony służb skarbowych" – podkreślił wiceminister finansów, zastępca szefa KAS Paweł Cybulski podczas konferencji pt. „Korzyści dla przedsiębiorców z wprowadzenia JPK", która odbyła się 4 października 2017 r. w Ministerstwie Finansów.

## Kiedy NIE składasz JPK_VAT

Jednolitego Pliku Kontrolnego dla potrzeb VAT nie składasz, jeżeli korzystasz ze zwolnienia od podatku od towarów i usług, wskazanego w ustawie o VAT. Dotyczy to sytuacji, kiedy:

- sprzedajesz wyłącznie towary i świadczysz usługi zwolnione z VAT (zwolnienie przedmiotowe – art. 43 ust. 1),
- sprzedajesz towary i świadczysz usługi, które są opodatkowane VAT, ale korzystasz ze zwolnienia podmiotowego (zgodnie z art. 113 ust. 1 lub 9), ponieważ twój obrót był mniejszy niż 200 tys. zł.

## Konsekwencje niezłożenia JPK_VAT

Jednolity plik kontrolny ma charakter informacji podatkowej, dlatego niezłożenie go w terminie może spowodować sankcje karno-skarbowe. W zależności od okoliczności może to być wykroczenie lub przestępstwo. Co wyznacza granicę między nimi? Po pierwsze wartość uszczuplenia należności podatkowej – jeżeli przekracza ona 10 000 zł, jest to przestępstwo. Dodatkowo pod uwagę bierze się pobudki działania sprawcy, stopień szkodliwości społecznej oraz sposób dokonania czynu.

Oczywiście dla swoich Klientów wysyłaniem JPK_VAT zajmuję się w ramach dotychczasowej współpracy.
